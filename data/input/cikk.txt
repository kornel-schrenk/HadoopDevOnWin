Az utóbbi hetekben több véres összetűzés alakult ki indiai és kínai katonák között a két ország vitatott himalájai határvonala mentén, keddi hírek szerint ezekben több katona életét vesztette. Bár a területen évtizedek óta folyamatosak a villongások, haláleset legutóbb 45 éve történt. Ezért egyes értékelések szerint az események aggodalomra adnak okot, és azt jelzik, hogy mindkét fél hajlandó a korábbiaknál keményebben kóstolgatni a másikat. A viszályra pedig Pakisztántól Nepálon át az Egyesült Államokig és Ausztráliáig, tengeri vitáktól kezdve az indiai és kínai nacionalizmuson át számos olyan folyamat van hatással, amelyek minimum borús jövőt festenek – még ha háborútól nem is érdemes tartani.
Nem példátlan, de azért messze nem is szokványos jelenetek játszódtak le az utóbbi hetekben India és Kína himalájai határvonala mentén, több mint négyezer méter magasan. Indiai és kínai katonák összeverekedtek, kövekkel dobálták egymást, állítólag botok is előkerültek az összetűzések során. 

Bár sem Újdelhi, sem Peking nem valami bőbeszédű a történtekkel kapcsolatban, az indiai sajtó szerint a viszály egy pontján a kínai hadsereg több ezer katonája átlépte a két ország de facto határvonalát, és letáborozott az indiai oldalon. Kedden az indiai hadsereg azt közölte, hogy a kiújult összetűzésekben három indiai katona életét vesztette, kedd estére pedig további 17 sebesült halt bele sérüléseibe. Meg nem erősített értesülések szerint a kínai oldal is szenvedett veszteségeket.

A kisebb összetűzések nem szokatlanok a két ország himalájai határvidékén, és a viszályt a jelek szerint próbálják tárgyalással rendezni. Az optimista verzió szerint csupán a határvonallal kapcsolatos (egyáltalán nem új) nézeteltéréseikkel, illetve egy indiai útépítéssel áll összefüggésben a verekedés és mozgósítás.

Haláleset azonban legutóbb 1975-ben történt a vitatott határ mentén, és egyes elemzők szerint más fejlemények is azt jelzik, hogy nemcsak a szokványos összetűzésekről, hanem súlyosabb viszályról van szó: a kínai határvonal-átlépés, és az azt megelőző indiai manőverek azt jelzik, a két hadsereg hajlamosabb kóstolgatni egymást, mint korábban. A borúsabb értékelések szerint ráadásul a mostani civakodás mögött tágabb, messzebbre mutató feszültségek állnak, amelyek a jövőben is bonyolíthatják a világ két legnépesebb országának kapcsolatát.

Mi történt?

A határvita legutóbbi felvonása május elején kezdődött, amikor az indiai és kínai katonák a két ország vitatott, de facto határán fekvő Pangong nevű tónál, 4250 méteren összeverekedtek, több helyen kövekkel dobálták egymást.

Fegyver nem dördült el, de indiai sajtóhírek szerint mintegy 70 katonát kellett kórházba szállítani az incidens miatt, többeket mentőhelikopterrel, azaz súlyosabb sebesültek is voltak. Nem sokra rá onnan légvonalban több mint ezer kilométerre délkeletre, Nepál és Bhután között, az indiai Sikkim és Tibet határán 5000 méter felett fekvő Naku La-hágón verekedett össze 150 határőr. 

Bár a verekedéseknek a két hadsereg közti tárgyalások véget vetettek, másfél héttel később a Pangong-tótól több mint száz kilométerre északra, a Galván-folyó völgyében indiai sajtóhírek szerint a kínai erők három helyen, két–három kilométerre átlépték a két ország közti de facto határvonalat. A három, egyenként 800–1000 főre taksált, páncélozott járművekkel érkező kínai kontingens tagjai le is sátoroztak a vitatott területen, néhány száz méterre az indiai erőktől, ahol egy jó ideig farkasszemet néztek. 

Az indiai sajtó szerint a napokban mindkét fél visszavonult, a kedélyek  lenyugodtak, a tárgyalások  magas szinten, altábornagyok között folytak. Ám Indiai hírek szerint mindkét fél több ezer katonát mozgósított a területen, a készültség  jóval magasabb a szokásosnál. Egyes indiai beszámolók szerint Kína tüzérséget telepített és harckocsikat sorakoztatott fel a korábban legfeljebb kisebb határőrosztagok által pásztázott határvidéken.

Hogy a helyzet korántsem oldódott meg, azt jelzi, hogy kedden az indiai hadsereg közölte, a „deeszkalációs törekvések" ismét erőszakba torkoltak, három indiai katona meghalt az összetűzésekben, indiai sajtóhírek szerint agyonverték őket. Később az erről szóló sajtóértesülésekre reagálva az indiai hadsereg közölte, hogy további 17 katona halt bele sérüléseibe; és egyes indiai sajtóértesülések 43 kínai sebesültről szóltak. A kínai külügy szerint az indiaiak átlépték a határt, provokálták és megtámadták a kínai erőket. Az indiai külügy ezzel szemben a kínaiakat vádolta a határ és a korábbi megállapodásaik megsértésével, de a hadsereg közleménye szerint a helyzet rendezését célzó tárgyalások folytatódnak.